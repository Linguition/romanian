# Imn lui Ștefan cel Mare

La poalele Carpaților,\
Sub vechiul tău mormânt,\
Dormi, erou al românilor,\
O! Ștefan, erou sfânt!\
Ca sentinele falnice\
Carpații te păzesc\
Și de sublima-ți glorie\
Cu secolii șoptesc.

Când tremurau popoarele\
Sub aprigii păgâni,\
Tu le-apărai cu brațele\
Vitejilor români.\
Cu drag privindu-ți patria\
Și moartea cu dispreț,\
Măreț în sânul luptelor,\
Și-n pace-ai fost măreț.

În cer apune soarele\
Stingând razele lui,\
Dar într-a noastre suflete\
În veci tu nu apui!\
Prin negura trecutului,\
O! soare-nvingător.\
Lumini cu raze splendide,\
Prezent și viitor.

În timpul vitejiilor,\
Cuprins de-un sacru dor,\
Visai unirea Daciei\
Cu-o turmă ș-un păstor;\
O! mare umbră-eroică,\
Privește visul tău:\
Uniți suntem în cugete,\
Uniți în Dumnezeu.

În poalele Carpaților,\
La vechiul tău mormânt,\
Toți în genunchi, o! Ștefane,\
Depunem jurământ:\
Un gând s-avem în numele\
Românului popor,\
Aprinși de-amorul gloriei\
Ș-al patriei amor!

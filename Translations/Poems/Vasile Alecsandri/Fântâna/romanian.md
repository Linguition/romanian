# Fântâna

Pe cărarea înflorită, care duce la fântână,\
În ștergar și în catrintă, merge-o sprintenă română;\
Ea la brâu-i poartă furcă și la sân un pruncușor,\
Cu gurita lui lipită de al laptelui izvor.

Nevăstuica trece iute, torcând lâna din fuioare\
Și sucind fusul vârtelnic ce-o atinge la picioare.\
Păsărelele-mprejuru-i zbor voioase și cântând,\
Ea zâmbește și tot merge, pruncușoru-i sărutând.

Iată, – ajunge la fântână, ș-acolo se întâlnește\
C-un drumeț din lumea-ntreagă, care lung la ea privește,\
Apoi cumpăna o pleacă, apoi scoate la lumină\
Și vecinei sale-ntinde o cofiță, albă, plină.

Româncuța multumește, suflă-ncet peste cofiță\
Și cu apa ne-ncepută udă rumena-i guriță;\
Iar drumețul după dânsa bea, fugarul își adapă\
Și se jură că pe lume nu-i așa de dulce apă.

# Încununarea steagului

Biserica e plină de capete plecate.\
Mulțimea-ngenunchiată ascultă lăcrimând\
Pomelnicul cel jalnic de nume neuitate\
A celor morți în floare, stindardul apărând.

Stau față de serbare un Rege și-o Regină,\
Ș-un steag ce se înalță, umbrind altarul sfânt.\
El are multe sdrențe, dar lui toți se inchină,\
Caci e o moaște sacră, al Patriei veșmânt.

O! sdrențe glorioase, victoria în lupte\
Vă dete mușcătoare și aprigi sărutari!\
O! haină-a României, atâtea poale rupte\
Cuprind întreg poemul al ei neatârnări.

O! Steag, fii veșnic falnic cu Regele-mpreună,\
Tu Steaua României isbânditor o porți\
Fii vesel, azi Regina își pune o cunună\
De roze pentru vii, de lauri pentru morți.

# Doina

Doină, doiniță!\
De-aș avea o puiculiță\
Cu flori galbine-n cosiță,\
Cu flori roșii pe guriță!

De-aș avea o mândruliță\
Cu-ochișori de porumbiță\
Și cu suflet de voinică!

De-aș avea o bălăioară\
Naltă, veselă, ușoară,\
Ca un pui de căprioară!

Face m-aș privighetoare\
De-aș cânta noaptea-n răcoare\
Doina cea dezmierdătoare!

-

Doină, doiniță!\
De-aș avea o pușculiță\
Și trei gloanțe-n punguliță\
Ș-o surioară de bărdiță!

De-aș avea, pe gândul meu,\
Un cal aprig ca un leu,\
Negru ca păcatul greu!

De-aș avea vro șapte frați,\
Toți ca mine de bărbați\
Și pe zmei încălecați!

Face m-aș un vultur mare,\
De-aș cânta ziua, la soare,\
Doina cea răzbunătoare!

-

Doină, doiniță!\
Și i-aș zice: „Mândruliță,\
Mă jur p-astă cruciuliță\
Să te țin ca un bădiță!”

Și i-aș zice: „Voinicele,\
Să te-ntorci cu rândunele\
Peste dealuri și vâlcele!”

Și le-aș zice: „Șapte frați,\
Faceți cruce și jurați\
Vii în veci să nu vă dați!”

Hai, copii, cu voinicie,\
Să scăpăm biata moșie\
De păgâni și de robie!

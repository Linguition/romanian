# Strofe scrise pe un părete

Suflat-a vântul morții pe dulcea-mi primavară\
Și floarea vieții mele curând s-a vestejit!\
Durerea e mai crudă și jalea mai amară\
Când simți că mori departe de tot ce ai iubit!

Încet-încet simțirea în mine amorțește.\
Un negru nor deasupră-mi tot vine și iar trece.\
Se tulbură-a mea minte, suflarea mea slăbește,\
Pe inimă-mi se pune o greutate rece.

O! suvenir al țării! cerească mângăiere!\
Alungă-n depărtare cumplitul negru nor,\
Să văd lumina iarăși, să simt reînviere,\
Să cânt iubita țară, apoi voios să mor!

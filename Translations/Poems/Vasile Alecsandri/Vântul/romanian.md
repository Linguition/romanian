# Vântul

Vântul e copil zburdalnic, fără milă, nici mustrare,\
Care-mpinge-n rea furtună toate vasele pe mare,\
Și, ca lupul dupa turme, se alungă după nori,\
Și doboară stejari falnici și desfoaie blânde flori.

Vântul fură o scânteie și-n girezi el o aruncă,\
Privind cum se perde rodul unui an întreg de muncă,\
Apoi merge la copile ce culeg laur de in\
Și râzând le despletește, desmierdand albul lor sân.

În tuspatru părți a lumei turbat vântul se tot duce,\
Ca păgânul pe mormânturi răsturnând creștina cruce,\
Și de-a moriilor blastemuri alungat, fuge nebun\
Pintre tufe-nțepatoare și nuiele de alun.

Iar când el se-ntoarce-n codri, mama lui ce-l tot bocește\
Zile-ntregi îl scaldă-n lapte și de răni îl lecuiește...\
– „Nu mai plânge, măiculiță! zice el, așa cum sânt,\
Când sărut ochii lor veseli, se dau fetele în vânt!"

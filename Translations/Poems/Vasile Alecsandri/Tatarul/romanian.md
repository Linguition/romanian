# Tatarul

Măi tatare, ține-ți calul,\
Măi tatare, strânge-i frâul,\
Măi tatare, lasă malul,\
Nu cerca a trece râul,\
Că, pe crucea sfintei lege!\
De voi doi, peste hotare,\
Nimic, zău, nu s-a alege,\
Măi tatare, măi tatare!

Măi tatare, dă-ne pace,\
Măi tatare, stăi, nu trece,\
Măi tatare, nu mă face\
Să-ți fărâm capul în zece!\
Că de sus, de pe movilă,\
De-oi zvârli ghioaga cea mare,\
Zău, ți-oi plânge chiar de milă,\
Măi tatare, măi tatare!

Măi tatare, – unde-ți e pala?\
Măi tatare, – unde-ți e calul?\
Măi tatare, – unde-ți e fala?...\
Nu spusei să nu treci malul?\
Nu știai tu, măi vecine,\
Ce-i românul în turbare?\
Corbii mușcă acum din tine,\
Măi tatare, măi tatare!

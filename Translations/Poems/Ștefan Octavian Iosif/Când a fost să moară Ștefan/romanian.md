# Când a fost să moară Ștefan

I

Când a fost să moară Ștefan,\
Multă jale-a fost în țară:\
Câte brațe-n deznădejde\
Către cer nu se-nălțară?

Câte jertfe la altare,\
Câtă smirnă și tămâie,\
Pentru ca viteazul Ștefan\
Viu și teafăr să rămâie!

Se părea că nici pământul\
Nu se-ndură să-l primească,\
Pe acel ce-a fost prea vrednic\
Peste tot să-l stăpânească.

Și de groază și durere\
S-a cutremurat pământul,\
Ca în ziua răstignirii\
Celui ce-a vestit cuvântul...

II

Când a fost să moară Ștefan,\
Multă jale-a fost în țară.\
Cine ar putea să spună\
Câte inimi sângerară?

Iarnă grea ca niciodată\
Și o foamete cumplită\
Se-abătură-n anul cela\
Peste țara lui iubită.

Însă nici pe patul morții\
Nu putea s-o dea uitării\
Cela ce pe drept fusese\
Poreclit: Părinte-al Țării...

Lângă patul său chemându-i,\
Mângâie pe toți sărmanii,\
Plâng și îi sărută mâna\
Văduvele și orfanii.

Plâng și-l binecuvântează,\
Și se-ntorc pe la căminuri,\
Iar boierii zi și noapte\
Stau la patul său de chinuri...

III

Când a fost să moară Ștefan,\
Multă jale-a fost în țară:\
Lângă patul său de chinuri\
Toți boierii s-adunară.

În ceardac cerând să-l ducă,\
A luat în mâini ocheana,\
Să mai cate încă-odată\
La Moldova lui, sărmana!

Și de ce-a văzut într-însa\
L-a cuprins întâi fiorul —\
În ocheana fermecată\
El citise viitorul!

Veacuri negre, de urgie,\
Și de lupte, și de jale,\
S-arătară, într-o clipă,\
Fulgerând privirii sale...

IV

Vis e însă, ori aieve?\
Dinspre Olt, urcând, zărește\
Un vultur măreț ce-ntinde\
Aripile — și-adumbrește

Toată Țara Muntenească\
Și Moldova și Ardealul...\
Vai! dar noapte și mai oarbă\
Își aruncă-n urmă-i valul!

Dintr-o dată, fără veste,\
Fața iar i se-nsenină:\
Pâcla grea deschide iarăși\
Gene-albastre de lumină.

Pe câmpia dunăreană\
Vede oști române-n zare;\
Mândru prinț din țări străine\
Merge-n fruntea lor călare...

Cântece de biruință\
Cresc și umplu tot văzduhul —\
Şi zâmbind cu pacea-n suflet,\
Ștefan-vodă-și dete duhul!...

V

Dar cu dangăt plin de jale\
Mii de clopote dau veste:\
„Ștefan-Vodă al Moldovei,\
Ștefan-Vodă nu mai este!"

Tristă-i mănăstirea Putnei,\
Porțile deschise-așteaptă\
Strălucit convoi ce vine\
Și spre ele-ncet se-ndreaptă.

Este Ștefan. Azi străbate\
Cel din urmă drum prin țară,\
Dar pe unde trece-acuma,\
În măreața zi de vară,

Plânge dealul, plânge valea,\
Plâng pădurile bătrâne,\
Și norodu-n hohot plânge:\
„Cui ne lași pe noi, stăpâne?"

Epilog

Patru veacuri de durere\
Au trecut - și-n noapte-adâncă\
Doarme Ștefan, dar și astăzi\
Neamu-ntreg îl plânge încă.

Și-l vor plânge codrii veșnic\
Fremătând duios din ramuri,\
Cât vom fi-n cuprinsul nostru\
Tot iloți ai altor neamuri!

Jalnic apele l-or plânge;\
Și zadarnic, multă vreme,\
Din adânc de văi pierdute,\
Triste buciume-or să-l cheme...

Însă când suna-va ceasul\
De dreptate pentru țară,\
Din mormântu-i va străbate\
Vârful sabiei de pară...

Și va fi războiul mare\
Între neamurile toate;\
Caii, în potop de sânge,\
Pân-la coame-or să înoate...

Peste noi atunci pluti-va\
Duhul lui Ștefan cel Mare —\
Și vom rumpe orice lanțuri,\
Vom sfărma orice hotare!

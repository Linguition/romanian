# Ursul și vulpea

„Ce bine au să meargă trebile în pădure,\
Pe împăratul Tigru când îl vom răsturna\
Și noi vom guverna,\
Zicea unei vulpi ursul, c-oricine o să jure\
Că nu s-a pomenit\
Un timp mai fericit.”\
— „Și-n ce o să stea oare\
Binele acest mare?”\
Îl întrebă. — „În toate,\
Mai ales în dreptate:\
Abuzul, tâlhăria avem să le stârpim,\
Și legea criminală s-o îmbunătățim;\
Căci pe vinovați tigrul întâi îi judeca\
Ș-apoi îi sugruma.”\
— „Dar voi ce-o să le faceți?”\
— „Noi o să-i sugrumăm\
Ș-apoi să-i judecăm.”

Cutare sau cutare,\
Care se cred în stare\
Lumea a guverna,\
Dacă din întâmplare\
Ar face încercare,\
Tot astfel ar urma.

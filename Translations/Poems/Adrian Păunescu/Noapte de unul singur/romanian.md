# Noapte de unul singur

Aud un pian prin zăpezi cristaline\
Și nu sunt cu tine, vai, nu sunt cu tine,\
Chopin - un concert de pian oarecare\
Și calea e lungă și noaptea e mare.\
De iarnă mă satur, de plânset te saturi,\
Iubiri între noi în o mie de paturi\
Și primăvăratec ninsori mai sfâșie\
Voalul miresei în noaptea târzie.\
Se-aud ciudățenii și fiare în noapte\
Și ninge himere și ninge cu șoapte,\
Mi-e dor ca de propria-mi copilărie\
De tine, aceea ce n-a fost să fie.\
Iar dacă ai fi dintr-odată cu mine\
Mi-ar fi totul altfel și nu mi-ar fi bine,

Sunt fumuri pe case, iubiri sunt în case,\
Și cerul a fum și-a păcate miroase.\
Pendula ca ștreangul de moarte e gata,\
Se mișcă de parcă mă strânge cravata,\
Mă târâi pe coate, te caut pe pernă,\
Și noi ce spuneam că iubirea-i eternă.\
Și uite ce grabnic se-arată și trece\
Și sângele-n rana lovită e rece,\
Aud un pian, un Chopin de departe,\
De care n-ai parte, de care n-am parte.\
Un mut pianist se răsfiră în stele\
Și mâinile lui bat pe coastele mele,\
Atât aș voi: să te văd încă o dată\
Și-aceasta ca ultima noastră răsplată.\
Și când lângă focul ce-atât ne legase\
în soba adânc păduraticei case,\
Ar fi să te văd pentru ultima oară\
Aș pune pianul să-nvețe să moară.\
Așa cum acum când ești dusă departe\
Bufnește-un pian prin ulucile sparte\
Și-o lună roșcată însângeră plopii\
Iar eu cu nimic nu mai pot să te-apropii.\
Și cad în genunchi lângă focul ce moare\
Și vreau să-l întreb de mai e vreo scăpare\
Și el îmi răspunde c-un sclipăt spre ușă\
Și-mi lasă în palme o caldă cenușă.\
Te-aș cere-napoi însă n-am cui te cere\
Și restul e numai Chopin și tăcere.

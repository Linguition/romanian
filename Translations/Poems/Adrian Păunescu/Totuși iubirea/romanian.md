# Totuși, iubirea

Și totuși există iubire\
Și totuși există blestem\
Dau lumii, dau lumii de știre\
Iubesc, am curaj și mă tem.

Și totuși e stare de veghe\
Și totuși murim repetat\
Și totuși mai cred în pereche\
Și totuși ceva sa-ntâmplat.

Pretenții nici n-am de la lume\
Un pat, întuneric și tu\
Intrăm în amor fără nume\
Fiorul ca fulger căzu'.

Motoarele lumii sunt stinse\
Rețele pe căi au căzut\
Un mare pustiu pe cuprins e\
Trezește-le tu c-un sărut.

Acum te declar Dumnezee\
Eu însumi mă simt Dumnezeu\
Continuă lumea femeie\
Cu plozi scriși în numele meu.

Afară roiesc întunerici\
Aici suntem noi luminoși\
Se ceartă-ntre ele biserici\
Făcându-și același reproș.

Și tu și iubirea există\
Și moartea există în ea\
Îmi place mai mult când ești tristă\
Tristețea, de fapt, e a ta.

Genunchii mi-i plec pe podele\
Cu capul mă sprijin de cer,\
Tu ești în puterile mele,\
Deși închiziții te cer.

Ce spun se aude aiurea,\
Mă-ntorc la silaba dintâi,\
Prăval peste tine pădurea:\
Adio, adică rămâi.

Și totuși există iubire\
Și totuși există blestem\
Dau lumii, dau lumii de știre\
Iubesc, am curaj și mă tem.

# 100

În orașul dintre munți -\
Ca știrbite stalagmite -\
La un an după război,\
Casele rânjeau rănite.

Toamna munții-nvinețea,\
Sevele-nghețau în plante,\
Bruma cobora în zori\
Peste băligi, diamante.

Douăzeci și trei august\
Prima-i pomenire vie\
Și-a adus-o printre plopi\
Mari, de toamnă timpurie.

În orașul dintre munți,\
Oamenii nu pricepură\
Cât de mare-i acea zi\
Învălită-n ploaie sură.

Prin noroiul de pe străzi\
Defilau numai o sută,\
Doar o sută de bărbați -\
Sub a vântului volută,\
Steagul roșu vuvuia\
Printre casele sărace,\
Precum flamurile mari\
Ale armiilor face.

La ferești se închinau\
Babele ca-n cimitire,\
Alții clătinau din cap\
Parcă a nedumerire,\
Alții presimțeau sub cer\
O schimbare nevăzută,\
Și prin ploaie defilau\
Cei o sută, cei o sută.

Trec o sută prin ruini,\
(Azi sunt parcuri și sunt case)\
Trec o sută, câinii bat,\
(Azi, motoare zgomotoase)\
Trec o sută cadențat,\
Stropi de glod pe strai s-anină,\
Trec o sută, nouri cresc,\
Dar sub nouri e lumină.

Trec o sută - ochi fierbinți,\
Buze strânse-nvinețite,\
(Până azi căzură mulți\
Ori sub ploi, ori sub cuțite).\
Trec o sută pe asfalt -\
Șfichiuiți de ude ramuri -\
(Până azi crescură mulți\
Din acei ce-au stat la geamuri).

În orașul dintre munți,\
Ca o apă-n soare suie\
Oamenii pe strâmbe străzi,\
Și-n stindarde vântul vuie.\
Ca o inimă pulsând,\
În mulțimea desfăcută\
Se aud sonor pășind\
Cei o sută, cei o sută.

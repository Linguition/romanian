# Rea de plată

Ea vine de la moară;\
Și jos în ulicioară\
Punându-și sacul, iacă\
Nu-l poate ridica.\
– „Ţi-l duc eu!” – „Cum?” – „Pe plată!”\
Iar ea, cuminte fată,\
Se și-nvoiește-ndată.\
De ce-ar și zice ba?

Eu plec cu sacu-n spate.\
La calea jumătate\
Cer plata, trei săruturi.\
Dar uite, felul ei:\
Stă-n drum și să socoate,\
Și-mi spune câte toate,\
Că-s scump, că ea nu poate,\
Că prea sunt multe trei!

Cu două se-nvoiește,\
Iar unul mi-l plătește,\
Cu altul să-mi rămâie\
Datoare pe-nserat.\
Dar n-am să-l văd cât veacul!\
Și iată-mă, săracul,\
Să-i duc o poștie sacul\
P-un singur sărutat!

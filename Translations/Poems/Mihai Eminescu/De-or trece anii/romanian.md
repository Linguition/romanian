# De-or trece anii...

De-or trece anii cum trecură,\
Ea tot mai mult îmi va plăce,\
Pentru că-n toat-a ei făptură\
E-un “nu știu cum” ș-un “nu știu ce”.

M-a fermecat cu vro scînteie\
Din clipa-n care ne văzum...\
Deși nu e decît femeie,\
E totuși altfel, “nu știu cum”.

De-aceea una-mi este mie\
De ar vorbi, de ar tăce:\
Dac-al ei glas e armonie,\
E și-n tăcere-i “nu știu ce”.

Astfel robit de-aceeași jale\
Petrec mereu același drum...\
În taina farmecelor sale\
E-un “nu știu ce” ș-un “nu știu cum”.

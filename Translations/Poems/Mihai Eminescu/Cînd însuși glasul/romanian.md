# Cînd însuși glasul

Cînd însuși glasul gîndurilor tace,\
Mă-ngînă cîntul unei dulci evlavii –\
Atunci te chem; chemarea-mi asculta-vei?\
Din neguri reci plutind te vei desface?

Puterea nopții blînd însenina-vei\
Cu ochii mari și purtători de pace?\
Răsai din umbra vremilor încoace\
Ca să te văd venind – ca-n vis, așa vii!

Cobori încet... aproape, mai aproape,\
Te pleacă iar zîmbind peste-a mea față,\
A ta iubire c-un suspin arat-o,

Cu geana ta m-atinge pe pleope\
Să simt fiorii strîngerii în brațe –\
Pe veci pierduto, vecinic adorato!

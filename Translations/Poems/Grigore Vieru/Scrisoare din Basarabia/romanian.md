# Scrisoare din Basarabia

Cu vorba-mi strâmbă și pripită\
Eu știu că te-am rănit spunând\
Că mi-ai luat și grai și pită\
Și-ai năvălit pe-al meu pământ.

În vremea putredă și goală\
Pe mine, frate, cum să-ți spun,\
Pe mine m-au mințit la școală\
Că-mi ești dușman, nu frate bun.

Din Basarabia vă scriu,\
Dulci frați de dincolo de Prut.\
Vă scriu cum pot și prea târziu,\
Mi-e dor de voi si vă sărut.

Credeam ca un noroc e plaga,\
Un bine graiul cel sluțit.\
Citesc azi pe Arghezi, Blaga –\
Ce tare, Doamne-am fost mințit!

Cu pocăință nesfârșită\
Mă rog iubitului Isus\
Să-mi ierte vorba rătăcită\
Ce despre tine, frate, am spus.

Din Basarabia vă scriu,\
Dulci frați de dincolo de Prut.\
Vă scriu cum pot și prea târziu,\
Mi-e dor de voi și vă sărut.

Aflând că frate-mi ești, odată\
Scăpai o lacrimă-n priviri\
Ce-a fost pe loc și arestată\
Și dusă-n ocnă la Sibiri.

Acolo-n friguroasa zare,\
Din drobul mut al lacrimii\
Ocnașii scot și astăzi sare\
Și nu mai dau de fundul ei.

Din Basarabia vă scriu,\
Dulci frați de dincolo de Prut.\
Vă scriu cum pot și prea târziu,\
Mi-e dor de voi și vă sărut.

# Deșteaptă-te, române!

Deșteaptă-te, române, din somnul cel de moarte,\
În care te-adânciră barbarii de tirani\
Acum ori niciodată croiește-ți altă soarte,\
La care să se-nchine și cruzii tăi dușmani.

Acum ori niciodată să dăm dovezi în lume\
Că-n aste mâni mai curge un sânge de roman,\
Și că-n a noastre piepturi păstrăm cu fală-un nume\
Triumfător în lupte, un nume de Traian.

Înalță-ți lata frunte și caută-n giur de tine,\
Cum stau ca brazi în munte voinici sute de mii;\
Un glas el mai așteaptă și sar ca lupi în stâne,\
Bătrâni, bărbați, juni, tineri, din munți și din câmpii.

Priviți, mărețe umbre, Mihai, Ștefan, Corvine,\
Româna națiune, ai voștri strănepoți,\
Cu brațele armate, cu focul vostru-n vine,\
"Viața-n libertate ori moarte" strigă toți.

Pre voi vă nimiciră a pizmei răutate\
Și oarba neunire la Milcov și Carpați\
Dar noi, pătrunși la suflet de sfânta libertate,\
Jurăm că vom da mâna, să fim pururea frați.

O mamă văduvită de la Mihai cel Mare\
Pretinde de la fii-și azi mână d-ajutori,\
Și blastămă cu lacrămi în ochi pe orișicare,\
În astfel de pericul s-ar face vânzători.

De fulgere să piară, de trăsnet și pucioasă,\
Oricare s-ar retrage din gloriosul loc,\
Când patria sau mama, cu inima duioasă,\
Va cere ca să trecem prin sabie și foc.

N-ajunge iataganul barbarei semilune,\
A cărui plăgi fatale și azi le mai simțim;\
Acum se vâră cnuta în vetrele străbune,\
Dar martor ne de Domnul că vii nu oprimim.

N-ajunge despotismul cu-ntreaga lui orbie,\
Al cărui jug de seculi ca vitele-l purtăm;\
Acum se-ncearcă cruzii, cu oarba lor trufie,\
Să ne răpească limba, dar morți numai o dăm.

Români din patru unghiuri, acum ori niciodată\
Uniți-vă în cuget, uniți-vă-n simțiri.\
Strigați în lumea largă că Dunărea-i furată\
Prin intrigă și silă, viclene uneltiri.

Preoți, cu crucea-n frunte căci oastea e creștină,\
Deviza-i libertate și scopul ei preasfânt.\
Murim mai bine-n luptă, cu glorie deplină,\
Decât să fim sclavi iarăși în vechiul nost'pământ.

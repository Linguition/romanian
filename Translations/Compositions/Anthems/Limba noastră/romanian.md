# Limba noastră

Limba noastră-i o comoară\
În adîncuri înfundată\
Un șirag de piatră rară\
Pe moșie revărsată.

Limba noastră-i foc ce arde\
Într-un neam, ce fără veste\
S-a trezit din somn de moarte\
Ca viteazul din poveste.

Limba noastră-i numai cântec,\
Doina dorurilor noastre,\
Roi de fulgere, ce spintec\
Nouri negri, zări albastre.

Limba noastră-i graiul pâinii,\
Când de vânt se mișcă vara;\
In rostirea ei bătrânii\
Cu sudori sfințit-au țara.

Limba noastră-i frunză verde,\
Zbuciumul din codrii veșnici,\
Nistrul lin, ce-n valuri pierde\
Ai luceferilor sfeșnici.

Nu veți plânge-atunci amarnic,\
Că vi-i limba prea săracă,\
Și-ți vedea, cât îi de darnic\
Graiul țării noastre dragă.

Limba noastră-i vechi izvoade.\
Povestiri din alte vremuri;\
Și citindu-le 'nșirate,\
Te-nfiori adânc și tremuri.

Limba noastră îi aleasă\
Să ridice slava-n ceruri,\
Să ne spiue-n hram și-acasă\
Veșnicele adevăruri.

Limba noastră-i limbă sfântă,\
Limba vechilor cazanii,\
Care o plâng și care o cântă\
Pe la vatra lor țăranii.

Înviați-vă dar graiul,\
Ruginit de multă vreme,\
Stergeți slinul, mucegaiul\
Al uitării 'n care geme.

Strângeți piatra lucitoare\
Ce din soare se aprinde\
Și-ți avea în revărsare\
Un potop nou de cuvinte.

Răsări-va o comoară\
În adâncuri înfundată,\
Un șirag de piatră rară\
Pe moșie revărsată.

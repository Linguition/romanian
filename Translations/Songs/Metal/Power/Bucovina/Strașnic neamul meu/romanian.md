# Strașnic neamul meu

De m-apasă gânduri negre\
Și m-aruncă-n grele patimi,\
Mă gândesc la ce a fost

Iar strămoșii-mi vin aproape\
Și-mi arată că în viață,\
Totuși, încă am un rost.

De-a clădi din vechi ruine,\
Din cenușa veacurilor,\
Din trecutu-ndepărtat

Scutul nou și sabia tare,\
Ochii oțeliți și aprigi,\
Ca și brațul ne-nfricat.

Umbre-mi sar în ajutor\
Și dintr-un copil-fărâmă,\
Acum cresc un vrăjitor.

Cu doar o simplă vorbă,\
Cu mâna către cer,\
Scol din morți\
Strașnic neamul meu.

Peste Bucovina-ntreagă\
Suflă-acum chemarea nouă\
Sub stindard cu cap de lup.

Înaintea oștii strânse,\
Neînfrânte pe vecie,\
Trebui-va ca să lupt.

Și de-o fi să cad ucis,\
Sufletu-mi va dăinui\
În orice războinic vis.

Cu doar o simplă vorbă,\
Cu mâna către cer,\
Scol din morți\
Strașnic neamul meu.

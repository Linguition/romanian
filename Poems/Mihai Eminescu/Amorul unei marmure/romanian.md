# Amorul unei marmure

Oștirile-i alungă în spaimă înghețată,\
Cu sufletu-n ruină, un rege-asirian,\
Cum stîncelor aruncă durerea-i înspumată\
Gemîndul uragan.

De ce nu sunt un rege să sfarm cu-a mea durere,\
De ce nu sunt Satana, de ce nu-s Dumnezeu,\
Să fac să rump o lume ce sfîșie-n tăcere\
Zdrobit sufletul meu.

Un leu pustiei rage turbarea lui fugindă,\
Un ocean se-mbată pe-al vînturilor joc,\
Și norii-și spun în tunet durerea lor mugindă,\
Gîndirile de foc.

Eu singur n-am cui spune cumplita mea durere,\
Eu singur n-am cui spune nebunul meu amor,\
Căci mie mi-a dat soarta amara mîngîiere\
O piatră să ador.

Murindului speranța, turbării răzbunarea,\
Profetului blestemul, credinței Dumnezeu,\
La sinucid o umbră ce-i sperie desperarea,\
Nimic, nimica eu.

Nimica, doar icoana-ți, care mă învenină,\
Nimic, doar suvenirea surîsului tău lin,\
Nimic decît o rază din fața ta senină,\
Din ochiul tău senin.

Și te iubesc, copilă, cum repedea junie\
Iubește-n ochi de flacări al zilelor noroc,\
Iubesc precum iubește pe-o albă vijelie\
Un ocean de foc.

Din ochi de-ar soarbe geniu slăbita mea privire,\
De-ar tremura la sînu-mi gingașul tău mijloc,\
Ai pune pe-a mea frunte în vise de mărire\
Un diadem de foc.

Și-aș pune soarta lumii pe buza-ți purpurie,\
Aș pune lege lumii rîzîndul tău delir,\
Aș face al tău zîmbet un secol de orgie,\
Și lacrimile-ți mir.

Căci te iubesc, copilă, ca zeul nemurirea,\
Ca preotul altarul, ca spaima un azil;\
Ca sceptrul mîna blîndă, ca vulturul mărirea,\
Ca visul pe-un copil.

Și pasu-n urma-ți zboară c-o tainică mînie,\
Ca un smintit ce cată cu ochiu-ngălbenit,\
Cu fruntea-nvinețită, cu fața cenușie\
Icoana ce-a iubit.

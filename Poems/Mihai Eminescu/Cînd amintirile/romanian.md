# Cînd amintirile

Cînd amintirile-n trecut\
Încearcă să mă cheme,\
Pe drumul lung și cunoscut\
Mai trec din vreme-n vreme.

Deasupra casei tale ies\
Și azi aceleași stele,\
Ce-au luminat atît de des\
Înduioșării mele.

Și peste arbori răsfirați\
Răsare blînda lună,\
Ce ne găsea îmbrățișați\
Șoptindu-ne-mpreună.

A noastre inimi își jurau\
Credință pe toți vecii,\
Cînd pe cărări se scuturau\
De floare liliecii.

Putut-au oare-atîta dor\
În noapte să se stîngă,\
Cînd valurile de izvor\
N-au încetat să plîngă,

Cînd luna trece prin stejari\
Urmînd mereu în cale-și,\
Cînd ochii tăi, tot încă mari,\
Se uită dulci și galeși?

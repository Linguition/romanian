# Atît de fragedă...

Atît de fragedă, te-asemeni\
Cu floarea albă de cireș,\
Și ca un înger dintre oameni\
În calea vieții mele ieși.

Abia atingi covorul moale,\
Mătasa sună sub picior,\
Și de la creștet pîn-în poale\
Plutești ca visul de ușor.

Din încrețirea lungii rochii\
Răsai ca marmura în loc –\
S-atîrnă sufletu-mi de ochii\
Cei plini de lacrimi și noroc.

O, vis ferice de iubire,\
Mireasă blîndă din povești,\
Nu mai zîmbi! A ta zîmbire\
Mi-arată cît de dulce ești,

Cît poți cu-a farmecului noapte\
Să-ntuneci ochii mei pe veci,\
Cu-a gurii tale calde șoapte,\
Cu-mbrățișări de brațe reci.

Deodată trece-o cugetare,\
Un văl pe ochii tăi fierbinți\
E-ntunecoasa renunțare,\
E umbra dulcilor dorinți.

Te duci, ș-am înțeles prea bine\
Să nu mă țin de pasul tău,\
Pierdută vecinic pentru mine,\
Mireasa sufletului meu!

Că te-am zărit e a mea vină\
Și vecinic n-o să mi-o mai iert,\
Spăși-voi visul de lumină\
Tinzîndu-mi dreapta în deșert.

Ș-o să-mi răsai ca o icoană\
A pururi verginei Marii,\
Pe fruntea ta purtînd coroană –\
Unde te duci? Cînd o să vii?

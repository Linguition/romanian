# Ce e amorul?

Ce e amorul? E un lung\
Prilej pentru durere,\
Căci mii de lacrimi nu-i ajung\
Și tot mai multe cere.

De-un semn în treacăt de la ea\
El sufletul ți-l leagă,\
Încît să n-o mai poți uita\
Viața ta întreagă.

Dar încă de te-așteaptă-n prag\
În umbră de unghere,\
De se-ntîlnește drag cu drag\
Cum inima ta cere:

Dispar și ceruri și pămînt\
Și pieptul tău se bate,\
Și totu-atîrnă de-un cuvînt\
Șoptit pe jumătate.

Te urmărește săptămîni\
Un pas făcut alene,\
O dulce strîngere de mîni,\
Un tremurat de gene.

Te urmăresc luminători\
Ca soarele și luna,\
Și peste zi de-atîtea ori\
Și noaptea totdeauna.

Căci scris a fost ca viața ta\
De doru-i să nu-ncapă,\
Căci te-a cuprins asemenea\
Lianelor din apă.

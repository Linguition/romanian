# Ce te legeni...

-- Ce te legeni, codrule,\
Fără ploaie, fără vînt,\
Cu crengile la pămînt?\
-- De ce nu m-aș legăna,\
Dacă trece vremea mea!\
Ziua scade, noaptea crește\
Și frunzișul mi-l rărește.\
Bate vîntul frunza-n dungă –\
Cîntăreții mi-i alungă;\
Bate vîntul dintr-o parte –\
Iarna-i ici, vara-i departe.\
Și de ce să nu mă plec,\
Dacă păsările trec!\
Peste vîrf de rămurele\
Trec în stoluri rîndunele,\
Ducînd gîndurile mele\
Și norocul meu cu ele.\
Și se duc pe rînd pe rînd,\
Zarea lumii-ntunecînd,\
Și se duc ca clipele,\
Scuturînd aripele,\
Și mă lasă pustiit,\
Vestejit și amorțit\
Și cu doru-mi singurel,\
De mă-ngîn numai cu el!

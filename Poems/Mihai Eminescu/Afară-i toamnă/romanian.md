# Afară-i toamnă

Afară-i toamnă, frunza-mprăștiată,\
Iar vîntul zvîrle-n geamuri grele picuri;\
Ci tu citești scrisori din roase plicuri\
Și într-un ceas gîndești la viața toată.

Pierzîndu-ți timpul tău cu dulci nimicuri,\
N-ai vrea ca nime-n ușa ta să bată;\
Dar și mai bine-i, cînd afară-i zloată,\
Să stai visînd la foc, de somn să picuri.

Și eu astfel mă uit din jeț de gînduri,\
Visez la basmul vechi al zînei Dochii,\
În juru-mi ceața crește rînduri, rînduri;

Deodat' aud foșnirea unei rochii,\
Un moale pas abia atins de scînduri...\
Iar mîni subțiri și reci mi-acopăr ochii.
